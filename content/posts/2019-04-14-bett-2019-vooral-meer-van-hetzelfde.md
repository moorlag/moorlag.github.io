---
title: "BETT 2019, vooral meer van hetzelfde ?"
date: "2019-04-14"
categories: 
  - "computer-science"
  - "inspiration"
coverImage: "lachlan-gowen-594463-unsplash.jpg"
---

In Dutch, sorry folks! Also published in Vives!

## **Wat is BETT?**

De 35e Bett show werd dit jaar voor de zevende keer gehouden in de ExCel hallen in Londen. De afkorting Bett staat voor British Educational Training and Technology Show. Jaarlijks bezoeken ongeveer 35.000 belangstellenden uit 113 landen deze ICT beurs. Onder de 850 aanwezige bedrijven bevinden zich ruim 100 startups. Nagenoeg alle aanwezige standhouders richten zich op onderwijs en ICT. Voor bezoekers is **de BETT show gratis.**

## **Aandachtspunten!**

Voor een gedegen bezoek aan de Bett moet men twee dagen uittrekken. Ook dan kan men onmogelijk alle stands en lezingen bezoeken.  
Bett is wereldwijd een van de toonaangevende onderwijsbeurzen, vandaar dat diverse landen er vertegenwoordigd zijn. Kritiek is er ook, zo stelde Pi-Top voorman [Graham Brown-Martin in een blog](https://blog.pi-top.com/) dat er veel materiaal over de schutting in het onderwijs wordt geworpen.  

## Waarom zou je naar London gaan?

Als budget en tijd het toelaten is een bezoek aan dit grote ICT evenement zeker aan te raden. Commercie, onderwijs en gadgets worden zo prettig mogelijk gepresenteerd, waardoor er ook een zekere amusementswaarde is. Niet voor niets wordt dit evenement dan ook een show genoemd. De internationale Bettshow is vooral op het gebied van onderwijsontwikkeling in wereldperspectief trend aangevend. Volgens Rachel Brodie, verantwoordelijke voor de content en inrichting van de beurs draait het op dit moment om “collaboration spaces and active learning rooms”. Opvallend daarbij is dat men graag zoveel mogelijk controle over de zelfstandig werkende leerling wil houden.

Het internationale perspectief is zeker de moeite waar. Ondanks de mooie praatjes van standhouders is het bijzonder interessant om te zien hoe graag de meest onverwachte landen met moderne kennistechnologie mee willen doen.

Lange tijd zijn wij dan ook blijven hangen bij [de stand van de Verenigde Arabische Emiraten](https://www.moe.gov.ae/en/). Een golfstaat waar de inwoners geen belasting hoeven te betalen. Ons oog was gevallen op een door de emiraten omhelst microcontrollerbordje. Een spannende film op de achtergrond liet zien hoe je onder andere je eigen op afstand bedienbare tank kunt maken. Nieuwsgierig geworden naar het curriculum vroegen wij daarnaar bij een medewerkster; deze was zeer terughoudend en verwees ons naar de curriculum specialist, ene meneer Salem Almansori, die mij echter weer naar de media adviseur Samr Al Marzooqi doorstuurde. De laatste wilde toestemming van een aanwezige staatssecretaris hebben. Deze was in gesprek en we zouden gebeld worden, hetgeen niet gebeurde. Deze grootste en mooiste stand van de beurs bleek een onneembare vesting.

Anders was dat bij de Egyptische stand, een aardige en zeer welwillende dame. Zij vertegenwoordigde de “MOET”, het ministerie voor educatie en technische educatie. [Teachers First](http://teachersfirstegypt.com/) is een programma waarmee men leraren probeert te professionaliseren op het gebied van, zoals men dat daar noemt, een lerende samenleving. Voor deze ontwikkeling heeft men 10.000 leraren (de top van de piramide genoemd) uitgekozen om 1 miljoen leerlingen binnen 18 maanden te bereiken. Leerlingen die zich voorbereiden op de moderne samenleving. Het lijkt ons interessant om over een jaar de resultaten eens te bekijken, de 18 maanden zijn dan al verstreken.

Naast de Arabische kastelen nemen de Aziatische vertegenwoordigers een bescheidener plek in. Het zijn veelal stands die hun technologie baseren op Arduino, Raspberry PI en de Micro:bit.  
Vooral de BBC Micro:Bit, ontwikkeld voor het computeronderwijs in het Verenigd Koninkrijk, kwam prominent aan bod. Op het bordje ter grote van een creditcard zit een ARM Cortex-M0 processor, versnellingsmeter, kompas-sensor, een display bestaande uit 25 LED's, twee programmeerbare knoppen, 23 uit- en ingangen, Bluetooth een USB aansluiting.  
Dit in 2016 op iedere Engelse school geleverde kaartje is vooral geschikt voor STEAM en coding. STEAM is een afkorting van Science Technology Engineering Art Mathematics; om de nadruk te leggen op informatie technologie wordt de letter “A” vaak weggelaten en spreekt men over STEM.    
STEAM of STEM stands zijn volop aanwezig, zo waren er heel wat startups die op basis van het Micro:Bit kaartje een educatief bedrijf zijn begonnen. Helaas was er erg veel “meer van hetzelfde”, zo liet een tiental stands het bekende autootje over de zwarte lijn rijden en hadden ze hooguit nog een of twee andere producten in de aanbieding.

Chinese bedrijven domineerden de BETT of gebied van STEM onderwijs. Dat deden ze opvallend goed, want het was vaak zeer druk bij de te kleine stands. Wij hebben er ook minstens de helft van onze kostbare tijd doorgebracht.

Opvallend daarbij was het bedrijf [DFRobot](http://www.dfrobot.com), opvallend omdat dit bedrijf zowel elektronica componenten als lesbrieven en instructievideo's voor al haar materiaal ontwikkeld heeft. Al snel viel de Boson Kit op, ooit een Kickstarter product. Boson is een set van kleurgecodeerde elektronische blokken die werken met micro:bit, en andere open source. In de Starter Kit zitten acht elektronische modules met sensoren en actuatoren om geluid, licht en bewegingsinteractie te ondersteunen. De Boson Kit is opschaalbaar en te coderen met Scratch, JavaScript of Python.  
DFRobot concentreert zich niet alleen op Micro:Bit, ook voor Raspberry PI en Arduino hebben zij diverse speciaal voor het onderwijs ontwikkelde modules gemaakt. Aan de stand muur hangt de LattePanda V1.0, een Windows 10 mini pc met een geïntegreerde Arduino processor waarmee de Boson Kit kan samenwerken. [De website van DFRobot](http://www.dfrobot.com/) is de moeite waard om eens te bekijken

Robots in alle soorten en maten lijken de BETT te domineren. Prijs en complexiteit zorgen ervoor dat we aan een aantal stands niet te veel tijd besteden. Wel nemen we tijd voor de stand van [Gomer](http://www.glitech.com).  
We zien daar een eenarmige robot leuke stunts uithalen en vragen naar de meerwaarde. Volgens de producent is Gomer de eerste intelligente robot met kunstmatige intelligentie (AI) Het apparaat herkent gezichten, patronen en emoties. Met grafische programmering van [Googles Blocky](https://developers.google.com/blockly/) kunnen opdrachten worden gemaakt.

Een andere robotfirma is [MioROBOT](http://www.robo3.cn). Ook daarvoor weer net als bij de vorige een grafisch programmeerbare omgeving. Mio zegt vooral geschikt te zijn voor het primair onderwijs, hetgeen voor ons enkel te beoordelen valt op basis van de vele gebruikte kleurtjes.  
Hoewel producten uit China een prominente plek lijken in te nemen zijn uiteraard ook andere landen bezig het curriculum met eigen materialen vorm te geven.  
Uit Engeland komt het bedrijf [INVENT](http://www.inventblocks.com) . Invent heeft een knutseldoos bedacht. Met schroefjes en op Meccano lijkende blikken platen bouw je een hijskraan of auto die via de Micro:Bit aan te sturen is.

Bij het Tsjechische  [ITveSKOLE](http://www.itvskole.cz) werd verwezen naar [lesmateriaal](http://www.itriangle.cz) dat verkrijgbaar is op de website. De makers gaven daarbij hoog op over hoe mooi dat te gebruiken is bij maakonderwijs oftewel STEM. Ook uit Turkije waren STEM materialen te zien. Het Engels klinkende bedrijf Twin had zijn technologie op een LEGO achtige onderbouw gebaseerd. Met behulp van Twin modules zijn technologieën uit de dagelijkse praktijk na te bouwen, denk daarbij aan een huisalarm of automatische deur. Dit alleraardigst ogende materiaal richt zich vooral op het primair onderwijs. Via [hun website](https://twin.com.tr/) is lastig na te gaan wat men nastreeft, maar speciaal voor de engelstalige markt is er [de website](http://twinscience.co.uk/) .

In de persruimte werden we onverwacht getrakteerd op een presentatie van Graham Brown-Martin. Zijn bedrijf lanceerde daar de [pi-top 4](https://www.pi-top.com/products/pi-top-4), een vierkant doosje met volgens hem de modernste onderwijsmogelijkheden. Het grijze doosje heeft een Raspberry Pi als besturingssysteem. In een introductiefilmpje zagen we dat het lichte kastje als besturingssysteem voor een drone een vogelvlucht maakte. Met behulp van de pi-top zijn vooral omgevingsveranderingen vast te leggen. Daarbij is volgens de bedenkers het kastje een volwaardige lichte computer. Je vraagt je af, weer een robot hype of is het echt bruikbaar.  
[Pi-top](https://www.pi-top.com/) is in elk geval interessant genoeg om eens nader onder de loep te nemen.

Wie naar Bett gaat en denkt daar jaarlijks grote veranderingen aan te treffen zal teleurgesteld raken. Jaarlijks lijkt het alsof je meer van hetzelfde te zien krijgt. De Bett show is een plek waar je wel ideeën op kunt doen, er zijn immers zoveel mensen die over onderwijs en het gebruik van digitale leermiddelen nadenken.
